---
title: Lucerna magicia
date: 2023-05-04
author: Michiel Noback
---

> Een kort fantasyverhaal, of misschien het begin van iets langers. Geschreven als huiswerkopdracht voor de Schrijversvakschool.

&emsp;Het lange-afstandswandelen en de tengere bouw van Hermelien hebben nog geen vriendschap gesloten. Het is nog vroeg in de middag als ze de derde pauze sinds de lunch neemt. Midden in een veldje met planten die ze nog nooit eerder heeft gezien gaat ze naast het pad zitten dat haar langs de Engelse westkust naar Felixstowe voert.  
De vreemde planten zijn een halve meter hoog en hebben enorme rood met paarse bloemen die een zoete, weeë lucht verspreiden die bij haar een sterke associatie met de koffieshop in de straat oproepen. Ze geeft zich over aan de zalvende warmte van de zon en laat zich achterover zakken in het gras. De bodem geeft een klein trillinkje op het moment dat haar rug ermee in aanraking komt, alsof haar gewicht een minuscule aardbeving veroorzaakt. Wanneer haar achterhoofd de grond ook raakt valt ze acuut in een diepe slaap.  

&emsp;Schijnbaar een tel later schrikt ze wakker, gaat rechtop zitten en kijkt om zich heen, zich ineens kwetsbaar voelend. De bloemen om haar heen zijn van kleur verschoten. Het rood en paars is vervangen door groen en geel, terwijl de groene bladeren juist rood zijn geworden. Voor de rest ziet deze plek er precies zo uit als toen ze in slaap was gevallen.  
Door de bomen dwarrelen de gefloten tonen van Für Elise naar haar toe. Het gefluit komt dichterbij, alleen het fluiten, verder is het stil. Dan verschijnt er van achter een struik een poes zo groot als een kleine pony! Hij is helemaal zwart met één perfect rond wit stipje op zijn snuit. Op zijn rug draagt hij een grote leren tas.  
&emsp;Terwijl Hermeliens gedachten als een razende tekeer gaan verstijft haar lichaam van angst.
De kat blijft staan en neemt haar geïnteresseerd op.  
&emsp;‘Krijg nou wat,’ zegt hij. ‘Een mens. Die zie je niet veel meer.’ Hij pakt een takje uit de berm en prikt Hermelien er mee in de buik. ‘Doe je het nog?’ vraagt hij.  
De absurditeit van de situatie laat een kort hoog giecheltje uit haar mond ontsnappen, maar woorden willen niet komen.  
&emsp;‘Ah gelukkig. Soms is de stress van de transitie te veel. Dan vinden we hier een afkoelend lijk in de berm. Ook niet slecht hoor, ik ben per slot carnivoor. Ik ben Ben,’ zegt de kat en steekt zijn voorpoot uit.  
&emsp;Hermelien is net als alle mensen zo geconditioneerd op dit universele gebaar dat ze onwillekeurig ook haar hand uitsteekt en de aangeboden poot vastpakt. ‘Hermelien’ zegt ze met een stem die een octaaf hoger dan haar normale register zit. De poot van de kat is ruw van onderen en zacht van boven maar daartussendoor prikt een vlijmscherpe nagel in de muis van haar hand. Geschrokken trekt ze deze terug. Een beetje bloed welt op, maar terwijl ze er naar kijkt gaat een tinteling door de huid eronder en als ze het bloed afveegt aan haar broek ziet ze dat het wondje al helemaal genezen is.  
&emsp;‘Cool hè?’ zegt Ben. En dan ‘jij bent dus een dolende ziel. Ik ben benieuwd naar je verhaal.’ 
&emsp;‘Huh?’ Hermeliens brein is nog niet weer op gang gekomen.  
&emsp;‘Je bent via de _Lucerna magicia_ hierheen getransporteerd.’ Hij wijst op de planten. ‘Kijk, hier hebben ze de complementaire kleuren van waar jij vandaan komt. Niemand begrijpt precies hoe het kan. Vroeger ging het ook de andere kant uit, maar wij hebben geen dolers meer.’ Hij zegt het alsof hij een kleuter uitlegt waar de eieren vandaan komen.  
&emsp;‘Alleen dolende zielen zijn vatbaar voor hun effect,’ gaat Ben door alsof het de gewoonste zaak van de wereld is. ‘Vandaar’. Hij wacht even op een reactie van Hermelien maar als die uitblijft haalt hij zijn schouders op in een bizar menselijk aandoend gebaar en vervolgt zijn weg naar het zuiden, de draad van Für Elise weer oppakkend. Na een paar passen draait hij zijn hoofd in een soepele beweging honderdtachtig graden naar achteren en zegt ‘komt je nog? Feli-city is nog een eind hoor.’ Zonder antwoord af te wachten vervolgt hij zijn weg.

