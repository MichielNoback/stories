---
title: Pijn
date: 2023-02-26
author: Michiel Noback
---

> Een kort verhaal, over pijn. Geschreven als huiswerkopdracht voor de Schrijversvakschool.


&emsp;Ze voelde de eerste pijnscheut bij het bukken om de bieten te rapen. Ze greep naar haar buik, maar gaf daarna een aaitje, instinctief, zoals ze de afgelopen maanden zo vaak gedachteloos had gedaan. Ze bleef stilstaan, met haar handen op haar buik, half voorovergebogen in een houding die net als zij aan het wachten was op wat er zou komen. Haar ademhaling vormde kleine wolkjes in de koude ochtendlucht.  
&emsp;Net toen ze dacht dat het iets eenmaligs was en ze zich alweer bukte om verder te gaan, was er een tweede. Een felle pijn die als een witheet puntje midden onderaan haar strakgespannen buik ontsprong, maar zich daarna over haar hele onderbuik verspreidde, als een explosie in slow motion.  
&emsp;Nee, dit mocht nu niet gebeuren! Niet hier, niet in de modder, tussen achtergebleven brokstukken van de oogst. Ze keek om zich heen, draaide een rondje om haar as. Haar rechtervoet maakte een cirkel in de modder. Er was niemand te zien. Ze schreeuwde zo hard als ze kon, “help, help, help me alsjeblieft!”. Weer bleef ze roerloos staan, luisterend met een scheef hoofd. Een kleine lok donkerbruin haar, losgekomen uit haar hoofddoek, danste op haar uitademing, ritmisch en zonder muziek. Het was volledig stil, alsof een glazen stolp over haar stukje wereld was gezet waaronder zij het enige leven was.  
&emsp;Weer kwam er een wee. Hij kwam dit keer langzaam opzetten maar was niet minder heftig. Ze realiseerde zich dat er geen ontkomen meer aan was. Een golf van paniek spoelde over haar heen, dezelfde route volgend als de wee, maar doorreizend - over haar borstkas, haar nek, haar wangen, tot aan het topje van haar kruin.  
&emsp;Ze pakte haar tas, eigenlijk niets meer dan een oude lap die aan twee kanten aan elkaar gestikt was en graaide naar wat er in zat, wetend wat ze tegen zou komen maar hopend op een ingeving, of een wonder. Een mes, een houten drinknap, een houten lepel, twee haarspelden en een schapenwollen dekentje. Het kille besef daalde in dat ze er alleen voor stond. Maar dát was bekend terrein. Ze haalde zo diep adem als ze kon en liet de lucht heel langzaam tussen samengeknepen lippen door wegstromen, als om daarmee de paniek haar magere lijf uit te persen. Haar lippen vormden onhoorbaar de woorden “Oké, dit is het dus, zo zal het zijn”.  
&emsp;Weer draaide ze om haar as, en zag nu een vervallen schaapsherdershut op een afstand die ze kon overbruggen. Ze liep er heen, in vertraagde stappen en regelmatig pauzerend, hopend daardoor juist tijd te winnen. Ze bereikte de hut. Die had geen deur, en toen ze naar binnen stapte zag ze dat ook het dak al lang geleden verdwenen was. Toch voelde de aanwezigheid van de vier muren beter dan het open veld.  
&emsp;Ze hurkte in de hoek waar de muur haar steun kon geven. De natuur deed wat de natuur doet; het kindje kwam. Er was veel bloed. Ze zakte achterover op de grond. Te zwak om haar ogen open te doen hoorde ze het kindje schreeuwen tussen haar benen. Een tijdlang lag ze daar zo, met alleen haar ademhaling, de pijn en het huilen van het kindje. Toen deed ze haar ogen open en werkte zich op haar zij. Ze pakte de haarspelden en het mes, klemde de navelstreng af en sneed deze door. Ze trok het kleine roze wezentje naar zich toe en veegde met de deken het bloed van zijn lijfje. 
Hun ogen vonden elkaar. Tot in elke vezel van haar lijf voelde ze liefde en verbinding met dit mensje op de rand van het bestaan. Het was het enige gelukkige moment in haar korte leven.   
&emsp;Toen verstilde haar blik en bleef ze liggen, afkoelend, met haar kindje in haar armen. Het kindje bleef stil en tevreden naast haar liggen tot ook hij zich terugtrok uit dit bestaan, nog voordat hij echt aangekomen was.
