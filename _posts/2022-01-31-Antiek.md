---
title: Antiek
date: 2021-01-31
author: Michiel Noback
---

> Een verhaal geïnspireerd door een artikel uit de krant (zie onderaan).


We hebben het altijd goed gehad samen. Vrije mensen waren we, ook al waren we aan de heupen met elkaar vergroeid. Dertig jaar samen. Samen thuis, samen in het bedrijf, samen op vakantie, samen met pensioen. 

Nooit kinderen gekregen ook. Op een of andere manier waren we het daar onuitgesproken eens over. Geen van ons is ooit een gesprek over dat onderwerp begonnen. Niet dat we een hekel aan kinderen hadden, nee, ze interesseerden ons gewoon totaal niet. Misschien was het een gebrek aan bepaalde hormonen of zo, maar dan wel bij ons beiden. Er was ook geen ongelukkige jeugd die dat kan verklaren, of dat we het te druk hadden. Het had best gekund. We waren per slot eigen baas en financieel was er geen enkele reden om het niet te doen. Nee, gewoon een totale afwezigheid van interesse. Het is een beetje zoals die verjaardagstaarten die op feestjes op tafel staan. De meesten kunnen er niet af blijven. Klagen over de calorieën terwijl ze die punt in grote brokken naar binnen werken, het slagroom in klodders om de mond. Daar kon ik ook altijd zonder moeite afblijven. Gewoon totale afwezigheid van interesse. Zelfde met kinderen. 

Nu ik er zo over nadenk realiseer ik me dat we eigenlijk ook niet echt veel vrienden hadden. Vroeger, voor Hilde, had ik een druk sociaal leven. Ik was een echte mannenman. Dol op auto’s, seizoenkaart bij de FC waar we met een hele club studiegenoten elke thuiswedstrijd heen gingen, en jaren na de studie ook nog. Na de wedstrijd borrelen tot in de kleine uurtjes, in de zomer met een uren rokende barbecue met ons er omheen, een tafereel zoals al millenia vertoond door clubjes mannen. In die tijd rookte ik dan zelfs nog - een sigaar in de ene en een glas whisky in de andere hand.

En op een gegeven moment merk je dat dat clubje aan het slinken is. Dan vraag je “Wanneer heb jij Peter eigenlijk voor het laatst gezien?” en blijkt dat hij al een half jaar niet meer is geweest omdat hij een vriendin heeft gekregen die inmiddels alweer 4 maanden zwanger is. Zijn ze te druk met het inrichten van de babykamer, de stopcontacten veilig te maken en het aflopen van babyshowers van andere stellen. Vindt de vriendin van Peter het niet leuk als hij stinkend van de sigarenrook en lichtelijk beschonken thuiskomt om 1 uur ‘s nachts.

Maar ja, toen ontmoette ik dus Hilde. Ik was op slag verloren. Bliksemschicht bij heldere hemel. Wat een cliché, ik weet het, maar toch is het zo. In die tijd was ik ook al wat aan het aanrommelen in de antiekhandel. Brocantes, rommelmarkten, van alles liep ik af op de zaterdagochtenden en zondagmiddagen. Heerlijk vond ik dat. Marktplaats was er natuurlijk nog niet, gelukkig.
En het gekke is, ik houd eigenlijk niet eens van antiek. Dat wil zeggen, er zit wel eens wat tussen wat me kan bekoren maar het meeste is gewoon oude troep, laten we wel wezen. Nee, mijn passie voor antiek zat hem niet in het antiek. Het was het spel, het toneel, waar ik aan verslaafd was. Dat je op zo’n rommelmarktje in een naar gehaktballen stinkende hal aan een stalletje komt en je ziet een fantastisch Jugendstil vaasje tussen de ouwe meuk staan. Een vaasje van ten minste 500 gulden zij aan zij met een plastic prul met lichtgevende sterren er op geplakt, of een radio waarvan de helft van de knoppen is verdwenen. En dan begint het hė. Kijk, dat hij vijfhonderd waard is, is pas echt leuk als ik er zo goed als niets voor heb neergeteld. Dus dan ligt er een kaartje bij van een geeltje of zo, en bied ik één. Is die licht riekende vrouw met haar ongeschoren oksels zogenaamd boos want ze heeft het zó krap en het was een erfstuk uit de familie van haar weggelopen man. Nou, niets motiveert mij meer dan een zielig verhaal. Dus dan zeg ik hoe ik met haar meeleef en bied anderhalf want, nou ja, kijk, er zijn schilfertjes van de rand af en mijn zwakbegaafde nichtje Tilde houdt zo van vaasjes met gele bloemetjes erop. En dat gaat dan zo als een tennis rally heen en weer.
Je moet natuurlijk heel alert blijven, anders is er een concurrent met de buit van door. 
Ah wat een genot, ik kan er nog plezier van hebben als ik daaraan terugdenk. Dat je een half uur met zo’n klagende tuinbroek aan het pingelen bent in de wetenschap dat je haar een enorme poot aan het uitdraaien bent. En dat allemaal zonder dat ze het zelf weet!

Maar ik dwaal af.

Het was dus op zo’n markt dat ik haar ontmoette. Ze stond achter een kraampje.
En gáf ze me daar een koekje van eigen deeg! Ze had daar tussen een versleten visstoeltje en een gebarsten vaas een schitterende rococo klok staan. Zat onder het stof maar daaronder leek hij puntgaaf. Ik moest me gewoon even omdraaien en aan een ander stalletje in het niets staan staren om mijn opwinding de baas te worden.
Toen ik wat bijgekomen was ging ik naar haar toe, overzag haar stalletje en bood 10 voor de vaas, een boek over sigaren, en de klok samen. Dat is een tactiek die ik wel vaker gebruik als ik niet de aandacht op één specifiek stuk wil vestigen.
Ze lachte me gewoon uit! Wat een feest. 
Ik heb nog nooit zo lang onderhandeld, en nog nooit zo veel betaald voor een stuk. Maar het was het waard. Niet omdat het stuk me zo veel heeft opgebracht; het bleek een zeer kundig gemaakte kopie. Nee, het mooie was dat ze me een magistraal koekje van eigen deeg gaf. Want ze wist het natuurlijk, en die hele rest van de kraam was alleen maar onderdeel van een schitterende show. 
Omdat het zo goed klikte tussen ons besloot ze de gok te wagen en toe te geven dat ze misschien niet helemaal eerlijk was geweest. Het kon me niets schelen; integendeel, ik vond het een puur afrodisiacum. Sinds die dag zijn we nooit meer van elkaar gescheiden geweest en nog diezelfde maand is ze bij me ingetrokken.

Als vanzelf hebben we samen de antiekhandel verder uitgebouwd. Wat waren we een team! We draaiden enorme omzetten en binnen een paar jaar hadden we een riante villa met alle clichés erop en eraan: zwembad, jacuzzi, buitenkeuken met haard, tennisbaan, auto’s.

Helaas hadden we wel een aantal mensen boos gemaakt met onze manier van handelen. Daar waar wij van mening waren dat we het spel gewoon scherp aan het spelen waren voelde een enkeling zich nogal beetgenomen, en soms kwam er eentje verhaal halen op een nogal onvriendelijke manier.

Dus wat doe je dan?
We zijn verhuisd naar een onopvallender onderkomen, ervoor zorgend dat ons adres bij niemand in het wereldje bekend was. Van buiten zag het er niet uit – grijze stuc onder een grijs pannendak. De rolluiken die we hebben laten aanbrengen hielpen ook niet echt moet ik toegeven. Maar ja, wat geeft het? Van binnen was het echt een juweeltje. Overal stond of hing kunst natuurlijk, en dat maakte ons op de lange duur wel wat zenuwachtig. 

En toen ging het toch fout. Gelukkig moeten het heel domme dieven zijn geweest want ze hebben stomweg het grootste stuk meegenomen wat ze konden tillen en al het andere laten staan. Alsof kunst per kilo gaat! We waren natuurlijk goed verzekerd, maar zoiets gaat je toch niet in de koude kleren zitten. We sliepen slecht en werden wantrouwig tegen iedereen die in de straat rondhing.

De beveiliging hebben we toen naar een absoluut topniveau getild. 
De tuin – bomen, borders, struiken, alles hoog genoeg om je in te verbergen - hebben we laten weghalen en een grasveld van gemaakt. Vervolgens een hek van 3 meter hoog met 10000 volt erop, bewegingsgevoelige camera’s op elke 10 meter erop gemonteerd. En omdat techniek nog wel eens wil falen hebben we twee zeer proactieve en alerte Dobermann’s genomen. Alles wat we nodig hadden werd bezorgd, in een speciaal daarvoor aangebrachte goederensluis.

Terwijl onze veiligheid groeide werd onze argwaan groter en onze wereld kleiner.

Op een gegeven moment realiseerde ik me dat ik al een week letterlijk de deur niet uit was gekomen. De buitenlucht had ik niet ingeademd. En het absurde is, ik vond dat helemaal niet erg. Toen ik dit tegen Hilde zei reageerde ze geprikkeld. “Waarom zou je naar buiten moeten Jelle, we hebben hier toch alles wat we nodig hebben? Een gym, een jacuzzi, een privé bioscoop, een keuken die in een 5-sterrenrestaurant niet zou misstaan. En boven heb je toch die sterrenkijker staan? Doe het dakraam open en ga daar vanavond lekker frisse lucht staan ademen. Ik vind het gewoon niet fijn als die deur opengaat. Voor je het weet heeft een of ander gespuis de voet ertussen en liggen wij met opengesneden keel leeg te bloeden op het handgeknoopte Perzische tapijt.” 

Dus die deur bleef dicht. Net zoals mijn mond. 

Hilde kon hele dagen op de uitkijk zitten in de woonkamer. Dan had ze de vitrage slechts op een kiertje geopend en hield ze alle lichten uit. Bewegingsloos kon ze dan uren naar buiten zitten staren, zoekend naar verdachte zaken. Een wandelaar zonder hond die te lang voor het hek bleef staan of een auto die binnen een half uur twee keer voorbijkwam. Als een scherpschutter had ze dan alle benodigde gereedschappen klaarliggen, om zich heen uitgestald en blindelings te grijpen. Een notitieblok met pen -en reservepen- voor kentekens en kenmerken van auto’s, of personen te voet. Een verrekijkertje, telefoon. 

Er gebeurde helemaal niets. Twee keer heeft ze de politie gebeld, maar die wilden niet komen voor “een persoon die zich te lang voor ons hek ophield zonder aanwijsbare reden”. Daarna belde ze niet meer. Ik denk dat ze eigenlijk ook de politie niet vertrouwde. Misschien was het ook wel dat die eindeloze waaksessies een doel op zich werden.

Zoals we alles eigenlijk altijd deden zonder er woorden aan vuil te maken -behalve de handel dan- begonnen we het huis in territoria onder te verdelen. Ik de zolderkamer met de sterrenkijker. Hilde de achterkamer met de serre. Ik de garages (waarom daar nog steeds twee auto’s stonden, geen idee). Ieder een eigen slaapkamer. Alles behalve de keuken werd verdeeld. Op een of andere manier vond Hilde het essentieel dat we elke dag twee uur in de keuken doorbrachten om samen te koken en te eten. Dan kreeg ik ’s ochtends een mailtje waarin ze voorstelde om de volgende dag bijvoorbeeld pasta carbonara te eten met vooraf gazpacho en als nagerecht crème brûlée. Moest ik de ingrediënten bestellen en laten bezorgen. Nou, in het begin vond ik dat wel prima, maar op een gegeven moment was de lol er bij mij wel af. Had ik eigenlijk liever gehad dat de boel kant en klaar bezorgd zou worden zodat ik me snel weer op eigen terrein kon terugtrekken.

Hoe minder ik haar zag, hoe meer ik me aan haar begon te ergeren.

Het begon met geluid. Niet wat ze zei, wat ze droeg, hoe ze zich gedroeg. Nee, de geluiden die elk mens maakt zonder dat we daar invloed op kunnen uitoefenen. Ademen, drinken eten. Niet dat ik er wat van zei, maar ze merkte het natuurlijk wel. Ze begon zo haar best te doen geen geluid te maken dat juist het kleinste geluid mij totaal van de kook kon krijgen. Het geluid van haar jurk als ze door de keuken liep. Haar bril als ze de pootjes dichtklapte. Dat skrtsj skrtsj geluid als ze ergens gedachteloos aan krabde. 

Ik heb een keer de lasagne tegen de muur gesmeten toen ze drie keer achter elkaar haar neus snoot. Ik ben een dag bezig geweest om dat weer toonbaar te krijgen. Kijk, die tegeltjes zijn zo gepiept, maar probeer maar eens tomatensaus uit een voeg te poetsen.

Ja, ik denk dat er toen wel wat geknapt is. Bij ons beiden. Vanaf die dag lieten we alleen nog maar kant en klaar bezorgen. Eerst aten we nog wel samen, maar allengs werd dat minder en minder. Op een gegeven moment warmden we het op, zeiden elkaar gedag en trokken ons op eigen terrein terug. Uiteindelijk zorgden we ervoor dat we elkaar helemaal niet meer tegenkwamen. Nu ik dat zo zeg vraag ik me af of Hilde dat eigenlijk ook zo wilde. Ik heb het haar nooit gevraagd. 

Eindelijk had ik de stilte die ik wenste. Maar rust kwam er niet. 
Nee. 
Elk teken van haar aanwezigheid kon me tot razernij krijgen.
Als ze bijvoorbeeld een theezakje in de gootsteen had achtergelaten, haar vest over de stoel in de keuken laten hangen

Ik begon te vermoeden dat ze het met opzet deed, dat ze overal kleine merktekens achterliet om me te tergen. Je weet wel, zoals die sporen die wilde dieren achterlaten om de concurrentie te laten zien dat zij er ook zijn. Een nagelspoor in de boombast, een keutel op een strategisch liggende boomstronk, een muis die de kat voor je achterlaat op de deurmat. Ik was duidelijk niet ongevoelig voor territoriale inbreuk.

Dus ik begon haar te straffen. Als ze een theezakje in de gootsteen achterliet goot ik de hele theepot leeg op haar hoofdkussen. Vouwde ze de krant niet goed op dan knipte ik vijf hemden van haar aan stukken. 
Dat hielp, een tijdje.
Toch vond ze altijd weer een manier om mij te tergen, steeds subtieler. Een paar haren op het -verder brandschone- aanrecht. Kruimels beschuit in de hal. Dat soort dingen. U zult misschien wel denken dat dat helemaal niets voorstelt. Maar het waren voor mij niet zomaar kruimels in de gang. Nee, dit was pure provocatie!

Toen ze een glas met wijn liet vallen knapte er iets in mij. Ik was op dat moment in de garage. Ik hoorde een rinkelend geluid uit de hal komen. Ik deed de deur open, en zag haar staan. De vloer en muur zaten onder de rode spatten, overal glasscherven. Onze blikken vonden elkaar. Ze grijnsde.

Het volgende wat ik weet is dat ik over haar heen gebogen stond. Haar schedel was op meerdere plekken ingedeukt, bloed stroomde uit de gaten, en uit haar mond. Ik had een hamer in mijn hand. Waar die vandaan kwam weet ik nog steeds niet. Klussen deed ik nooit. 


<br>
<br>
<br>


>_**Dit was de inspiratie voor het verhaal**_  
>&emsp;_Hoogbejaarde Belg slaat zijn vrouw (87) dood met hamer  
> &emsp;([nos.nl](https://nos.nl/artikel/2398624-hoogbejaarde-belg-slaat-zijn-vrouw-87-dood-met-hamer), 21 september 2021)_  
>Een 87-jarige Belg heeft zijn eveneens 87-jarige vrouw gedood door met een hamer op haar hoofd te slaan.  
>De man en de vrouw, voormalige antiquairs, leidden een teruggetrokken bestaan en waren bang voor een overval. "Meestal zaten ze in de achterkeuken, de woonkamer bleef onaangeroerd", schrijft Het Laatste Nieuws. Het echtpaar zou geregeld ruzie hebben gehad.
