---
title: "Snoeshaan"
date: 2023-05-05
---

 ‘Ik vind het gewoon smerig.’ De mond van Felicity suggereert dat er zich daadwerkelijk iets weerzinwekkends in haar mond bevindt, zoals wanneer je op het terras een slok wijn neemt en net te laat ziet dat er een verdronken bromvlieg naar binnen glijdt.  
‘Maar hij kan er zelf toch niets aan doen?’ Hermelien kijkt Felicity bezorgd aan, geschrokken over zoveel emotie rond dit onderwerp. ‘Jij bent de verbinding aangegaan. Je kan hem nu niet zomaar de rug toekeren.’  
‘Liefde heeft geen eeuwigheidswaarde. Dat is geneuzel van de kerk. Bij mij is dit de grens voorbij.’ Ze pakt de hotelcake van het aanrecht en een mes uit de lade en gaat aan het minuscule keukentafeltje zitten, tegenover Hermelien. Ze begint driftig plakken af te snijden.  
‘Maar Felis, stel je voor dat het jou zou overkomen. We weten allebei dat dat niet denkbeeldig is.’  
‘Dit is heel iets anders,’ zegt Felicity met een mond vol cake ’die vergelijking kan je niet…’   
‘Dat kan wel.’ Hermelien buigt over het tafeltje heen en prikt met haar wijsvinger op het borstbeen van Felicity.’ En daarbij: het is niet heel duur. Je koopt ze per honderd en daar doe je best lang mee. Eén van jouw highlight-behandelingen is al duurder.’  
‘Het idee alleen al om dat er elke dag in te duwen doet me gewoon al kokhalzen.’ Om haar woorden kracht bij te zetten pakt Felicity een tissue uit haar Luis Vuitton tasje en dept haar lippen. Daarna pakt ze haar vuurrode lippenstift van Dior en werkt, zonder spiegel en zonder fouten, haar lippen bij.  
‘Je hebt dat beest jaren gevoerd met zaken die een poezenbekje niet binnen horen te gaan: gevulde zalmrolletjes, ravioli, kattenkoekjes. Het feit dat die arme Snoeshaan het al jaren zonder tanden moet stellen had je een signaal moeten geven.’  
‘Ik ga gewoon niet elke dag een pil achter in die keel duwen.’ Een rilling gaat door haar lijf die ze onderdrukt door nog een stuk cake in haar mond te stoppen.  
‘Je moet. Jij hebt hem de diabetes ingevoerd.  
‘Ik, met een vinger in de keel van Snoeshaan. Zie je het al voor je?’  
‘Misschien moet je ze zelf ook gaan nemen. Ik heb wel gezien hoe je non-stop water aan het drinken bent. Jij zou eens naar een arts moeten gaan.’  
‘Hermie, je moet nú stoppen!’  
‘Je bent ook al sinds ik je ken, hoe noemen ze dat ook alweer? Ja, morbide obees.’  
‘Her-me-lien …’  
‘Ik hoor je wel stiekem naar de kast lopen. Dan gaat er weer een pak koekjes in, of handenvol winegums. De hele kamer stinkt daar dan naar, dat kan je niet onopgemerkt doen.’  
‘HER ME …’  
‘En de liters cola die je gebruikt om alle ranzigheid weg te spoelen. Het verbaast me eigenlijk dat je je kat tot nu toe hebt overleefd. Als ik jou was zou ik echt eens serieus gaan nade…’  
Verbaasd kijkt Hermelien naar het mes dat tot aan het heft in haar ribbenkast steekt. Het laatste wat ze denkt is dat die cakekruimels die aan het mes zaten nu in haar bloedstroom rondgepompt worden. Maar die is al gestopt.  
‘Kom maar hier Snoeshaan, kom maar bij mama. Dan krijg je wat lekkers,’ zegt Felicity en leunt achterover om de kat de gelegenheid te geven op schoot te springen.   

