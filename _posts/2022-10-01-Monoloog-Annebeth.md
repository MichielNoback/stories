---
title: Monoloog Annebeth
date: 2022-10-01
author: Michiel Noback
---

> Een toneelmonoloog geschreven voor de cursus Van Tekst naar Vloer (Vrijdag).

<br>

## Annebeth:

Ik heb zo’n hekel aan huilende mannen,   
de geur van een gevulde wasmand,   
van die budgetsupermarkten waar je de spullen gewoon uit de doos moet graaien waarin ze de winkel zijn binnengekomen,  
mensen die geen deo gebruiken,   
de vlekken die sommige deo’s achterlaten op kleding,  
pizza met ananas,   
of ander fruit,   
mensen die kinderen infantiel aanspreken,  
natuurbeleving - in van die prettig zittende kleding en stevige bergschoenen!  
<br>
Maar het ergste vind ik toch wel zélf huilen.  
Het gevoel van tranen die over mijn wangen lopen vind ik gruwelijk.   
Van die druppels die warm je ogen verlaten maar dan al snel kouder worden en een klam spoor op je wangen achterlaten.  
De wetenschap dat diezelfde druppels brokjes mascara hebben meegenomen en achteloos achtergelaten op je wangen, ondertussen je perfect aangebrachte foundation als een bulldozer over je huid voortschuivend.  
En je ogen: klein, rood-geaderd en glimmend.  
<br>
Ik huil dus nooit.   
In ieder geval niet waar anderen bij zijn, of een spiegel waarin ik mezelf per ongeluk zou kunnen zien.  
<br>
Ik zou wel heel graag eens getroost worden.
