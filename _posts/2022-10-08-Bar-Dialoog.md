---
title: Dialoog in een bar
date: 2022-10-08
author: Michiel Noback
---

> Een toneeldialoog geschreven voor de cursus Van Tekst naar Vloer (Vrijdag).

<br>

## In het café (M / V):

Nee, ik ben hier niet alleen.  
Daar, aan de bar, die met dat whiskyglas en die zwarte blouse die zo ver openstaat, dat is Sebastiaan.   
Noem hem geen Bas want dan wordt hij helemaal gek.  
<br>
Zo’n open blouse kan eigenlijk maar twee dingen betekenen: foute hetero, type player, of zo gay als een kanariepiet. Welke het is kan alleen afgeleid worden aan de hand van de locatie waarin we zo’n man aantreffen.  
<br>
Sebastiaan is mijn beste vriend. Goddank scheert hij zijn borsthaar, anders zou ik niet met hem over straat willen. Verder zijn we het echt over alles eens.  
Behalve Sebas heb ik niet echt vrienden, geen échte.   
Nou ja, Gerald, maar die telt niet want die zit al drie jaar op Ibiza coke te snuiven.  
En Roelf. Maar sinds dat dingetje met die fiets wil hij niets meer met me te maken hebben.  
<br>
…  
<br>
Ik heb best wel sjans hoor, heel vaak zelfs.     
<br>
…  
<br>
Maar ja, ik ben nou eenmaal heel kritisch: de meeste mannen zijn te schonkig, of juist te iel.   
Ze ruiken naar zweet, of ze hebben te zware aftershave op.   
Of ze zijn te dom, te flauw, te dronken, te lang, te dik, te slecht gekleed, te arrogant te serieus of te onzeker.  
Maar het ergste is toch wel als ze uit hun mond naar knoflook ruiken.  
<br>
Dus, nou ja, je zal het wel begrijpen.  
<br>
Ohhh, sorry, ik had helemaal niet door dat mijn hand daar terecht was gekomen!  
<br>
Nou ja, ga nou niet gelijk weg!  
<br>