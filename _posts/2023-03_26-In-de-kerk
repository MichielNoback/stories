---
title: Dialoog in de kerk
date: 2023-03-26
author: Michiel Noback
---

> Een dialoog


&emsp;‘Waarom zeg je niets?’  
&emsp;‘Ik weet even niets te zeggen. Ik probeer te verwerken wat je me net vertelde, en eerlijk gezegd lukt me dat niet zo goed’ zegt Petra.  
&emsp;Ans slaat haar lange beige regenjas wat strakker om zich heen, terwijl het toch niet koud is in de kerk. Ze trekt een loszittend draadje van een knoop af, frummelt dat in een propje en laat het vallen. Dan zegt ze ‘Maar liefje, jij zegt toch altijd dat je van me houdt zoals ik ben.’  
&emsp;‘Ja dat is het precies’ zegt Petra. ‘Je bent perfect zoals je bent. Ik wil dus eigenlijk niet dat je verandert. Een ander kapsel, een broekpak of, doe eens gek, gekleurde contactlenzen, daar zou ik helemaal niet over zeggen, maar dit…’  
&emsp;‘Ik dacht echt dat je me zonder voorwaarden zou steunen bij het nemen van deze beslissing, dat je pal achter me zou staan. Ik zei het nog tegen de arts bij mijn laatste gesprek. Ik was zo trots op jou, ik zei…’  
&emsp;‘We kunnen toch ook gewoon een hulpstuk kopen of zo, iets wat minder, uhm, permanent is? Die dingen hebben zelfs bluetooth tegenwoordig.’  
&emsp;‘Wat ben je toch gelijk weer praktisch. Kan je niet een beetje begrip opbrengen?’  
&emsp;‘Ik begrijp ook wel wat je zegt, ik kan er gewoon niet blij mee zijn.’ Petra trekt haar haar met staccato bewegingen naar achteren en doet er een elastiek om. Ans probeert een hand op Petra haar been te leggen maar die schuift een stuk weg over de houten bank. Dan zegt ze ‘en hoe moet dat met al onze vrouwenclubjes? Het vrouwenkoor, camping Lesbian, de zondag matinee met …. ‘  
&emsp;‘Waarom wil je niet dat ik je aanraak Petra?’  
&emsp;‘Dat is ons gezamenlijke leven. Ik zie niet hoe we dat bij hen moeten verkopen. Dat gaat nooit goedkomen.’  
&emsp;‘Je weet toch dat ik helemaal freak als je geen contact wil maken. Kom, geef je hand.’  
&emsp;‘En nog maar te zwijgen over de maandelijkse etentjes van de Amazonia’s!’  
&emsp;Ans probeert Petra’s hand te pakken maar die wappert haar weg. ‘Mijn liefste Petra, knuffelkutje van me, ik heb je nodig in deze verwarrende tijd. Ik wil dat je er voor me bent. Als je me niet kan volgen in dit proces dan kan je toch gewoon van me houden, zo onvoorwaardelijk als je altijd zegt te doen?’  
&emsp;‘Hoe langer ik er over nadenk hoe meer ik er van moet gruwen. Als je zo’n ding hebt wil je die natuurlijk ook gebruiken. Je weet toch nog wel dat ik op mijn zestiende heb gezworen nooit een …’  
&emsp;‘Geef me Godverdomme je hand! Nu!’ schreeuwt Ans.  
&emsp;Geschrokken deinst Petra verder achteruit. ‘Je begint je nu al als één van hen te gedragen! Ben je al aan die hormonen begonnen?’  
&emsp;Ans staat op, steekt haar handen diep in de zakken van haar te grote regenjas en beent weg zonder nog om te kijken.
